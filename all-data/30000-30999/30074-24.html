<table width="90%" border="0"><tr><td><script>function openfile(url) {fullwin = window.open(url, "fulltext", "toolbar=no,location=no,directories=no,status=no,menubar=no,scrollbars=yes,resizable=yes");}</script><div class="flayoutclass"><div class="flayoutclass_first"><table class="tableoutfmt2"><tr><th class="std1"><b>成語&nbsp;</b></th><td class="std2">請君入甕</td></tr>
<tr><th class="std1"><b><font class="">文獻&nbsp;</font></b></th><td class="std2">■《新唐書．卷二○九．酷吏列傳．周興》<br>■《資治通鑑．卷二○四．唐紀二○．則天后天授二年》</td></tr>
<tr><th class="std1"><b><font class="">&nbsp;</font></b></th><td class="std2">興，少習法律，自尚書史積遷秋官侍郎，屢決制獄，文深峭，妄殺數千人。武后奪政，拜尚書左丞，上疏請去唐宗正屬籍。是時左史江融有美名，興指融與徐敬業同謀，斬于市。臨刑，請得召見，興不許，融叱曰：「吾死無狀，不赦汝。」遂斬之，尸奮而行，刑者蹴之，三仆三作。天授中，人告子珣、興與丘神勣謀反，詔來俊臣鞫狀。初，興未知被告，方對俊臣食，俊臣曰：「囚多不服，奈何？」興曰：「易耳，內之大甕，熾炭周之，何事不承。」俊臣曰：「善。」命取甕且熾火，徐謂興曰：「有詔按君，請嘗之。」興駭汗，叩頭服罪。詔誅神勣而宥興嶺表，在道為讎人所殺。<br>或告文昌右丞周興與丘神勣通謀，太后命來俊臣鞫之，俊臣與興方推事對食，謂興曰：「囚多不承，當為何法？」興曰：「此甚易耳！取大甕，以炭四周炙之，令囚入中，何事不承！」俊臣乃索大甕，火圍如興法，因起謂興曰：「有內狀推兄，請兄入此甕！」興惶恐叩頭伏罪。法當死，太后原之，二月，流興嶺南，在道，為仇家所殺。</td></tr>
<tr><th class="std1"><b><font class="fltypefont">附錄</font>&nbsp;</b></th><td class="std2">成語典源另可參考表</td></tr>
</td></tr></table></div> <!-- flayoutclass_first --><div class="flayoutclass_second"></div> <!-- flayoutclass_second --></div> <!-- flayoutclass --></td></tr></table>
