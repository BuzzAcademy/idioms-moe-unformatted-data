<table width="90%" border="0"><tr><td><script>function openfile(url) {fullwin = window.open(url, "fulltext", "toolbar=no,location=no,directories=no,status=no,menubar=no,scrollbars=yes,resizable=yes");}</script><div class="layoutclass_pic"><div class="layoutclass_first_pic"><table class="ztable"><tr><th class="ztd1"><b>成語&nbsp;</b></th><td class="ztd2">低頭喪氣</td></tr>
<tr><th class="ztd1"><b>典源&nbsp;</b></th><td class="ztd2"> 此處所列為「<a href="/cgi-bin/cydic/gsweb.cgi?o=dcydic&schfmt=text&gourl=%3De0%26sec%3Dsec1%26op%3Dsid%3D%22CW0000000709%22.%26v%3D-1" class="clink" target=_blank>垂頭喪氣</a>」之典源，提供參考。</font> ※＃唐．韓愈〈送窮文〉（據<font class="dianuan_mark">《全唐文．卷五五七．韓愈》</font>引）<font size=-2 color="#999900"><font class="dianyuanfont"><b><i>1></i></b></font></font><br><font  size=4 color="#808080">元和六年正月乙丑晦，主人使奴星結柳作車，縛草為船，載糗輿粻，牛繫軛下，引帆上檣。三揖窮鬼而告之曰：「聞子行有日矣，鄙人不敢問所塗。竊具船與車，備載糗粻。日吉時良，利行四方，子飯一盂，子啜一觴，攜朋挈儔，去故就新，駕塵彉風，與電爭先。子無底滯之尤，我有資送之恩，子等有意於行乎？」屏息潛聽，如聞音聲，若嘯若啼，砉欻嚘嚶。毛髮盡豎，竦肩縮頸。疑有而無，久乃可明，若有言者曰：「吾與子居，四十年餘：子在孩提，吾不子愚。子學子耕，求官與名；惟子是從，不變於初。門神戶靈，我叱我呵。包羞詭隨，志不在他。子遷南荒，熱爍濕蒸，我非其鄉，百鬼欺陵。太學四年，朝虀暮鹽，惟我保汝，人皆汝嫌。自初及終，未始背汝，心無異謀，口絕行語。於何聽聞，云我當去？是必夫子信讒，有閒於子也。我鬼非人，安用車船？鼻嗅臭香，糗粻可捐。單獨一身，誰為朋儔？子苟備知，可數已不？子能盡言，可謂聖智。情狀既露，敢不迴避？」主人應之曰：「子以吾為真不知也耶？子之朋儔，非六非四，在十去五，滿七除二，各有主張，私立名字，捩手覆羹，轉喉觸諱。凡所以使吾面目可憎，語言無味者，皆子之志也。其名曰智窮：矯矯亢亢，惡圓喜方；羞為姦欺，不忍害傷。其次名曰學窮：傲數與名，摘抉杳微；高挹群言，執神之機。又其次曰文窮：不專一能，怪怪奇奇；不可時施，祗以自嬉。又其次曰命窮：影與形殊，面醜心妍；利居眾後，責在人先。又其次曰交窮：磨肌戛骨，吐出心肝；企足以待，寘我讎冤。凡此五鬼，為吾五患，饑我寒我，興訛造訕，能使我迷，人莫能閒，朝悔其行，暮已復然。蠅營狗苟，驅去復還。」言未畢，五鬼相與張眼吐舌，跳踉偃仆，抵掌頓腳，失笑相顧。徐謂主人曰：「子知我名，凡我所為，驅我令去，小黠大痴。人生一世，其久幾何！吾立子名，百世不磨。小人君子，其心不同，惟乖於時，乃與天通。攜持琬玉，易一羊皮，飫於肥甘，慕彼糠糜。天下知子，誰過於子，雖遭斥逐，不忍子疏。謂予不信，請質詩書。」</font>主人於是垂頭喪氣，上手<font size=-2 color="#999900"><font class="dianyuanfont"><b><i>2></i></b></font></font>稱謝，燒車與船，延<font size=-2 color="#999900"><font class="dianyuanfont"><b><i>3></i></b></font></font>之上座。</font> <br><font class="dianuan_mark2">〔注解〕</font><br></font>
<div class="Rulediv"><font class="english_word">(1)</font> 典故或見於<font class="dianuan_mark"><font class="dianuan_mark">《新唐書．卷二○八．宦者列傳下．韓全誨》</font></font>。</font></div>
<div class="Rulediv"><font class="english_word">(2)</font> 上手：舉手。</font></div>
<div class="Rulediv"><font class="english_word">(3)</font> 延：邀請。</font><font  size=4 ></div><br><font class="dianuan_mark2">〔參考資料〕</font><br></font> <font class="dianuan_mark"><font class="dianuan_mark">《新唐書．卷二○八．宦者列傳下．韓全誨》</font></font><br>三年正月，茂貞請遣使諭全忠軍，詔崔構挾中人郭遵誨往，既行，又命宮人寵顏馳見全忠，諭密旨，乃以蔣玄暉入衛。二日，茂貞獨見，至日旰，全誨、彥弘恨甚，逮食，不能捉匕，自見勢去，計無所用，垂頭喪氣。帝召韓偓見東橫門，執手涕泗，帝曰：「今先去四大惡，餘以次誅矣。」於是內養八輩候廷中授命，每二輩以衛士十人取一首，俄而全誨、彥弘、易簡、敬容皆死。</font></td></tr>
</td></tr></table></div> <!-- layoutclass_first_pic --><div class="layoutclass_second_pic"></div> <!-- layoutclass_second_pic --></div> <!-- layoutclass_pic --></td></tr></table>
