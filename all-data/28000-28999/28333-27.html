<table width="90%" border="0"><tr><td><script>function openfile(url) {fullwin = window.open(url, "fulltext", "toolbar=no,location=no,directories=no,status=no,menubar=no,scrollbars=yes,resizable=yes");}</script><div class="flayoutclass"><div class="flayoutclass_first"><table class="tableoutfmt2"><tr><th class="std1"><b><font class="fltypefont">詞語</font>&nbsp;</b></th><td class="std2">狐假虎威</td></tr>
<tr><th class="std1"><b>釋義&nbsp;</b></th><td class="std2">■《戰國策．楚策一》<br>荊宣王問群臣曰：「吾聞北方之畏昭奚恤也，果誠何如？」群臣莫對。江一對曰：「虎求百獸而食之，得狐。狐曰：『子無敢食我也。天帝使我長百獸，今子食我，是逆天帝命也。子以我為不信，吾為子先行，子隨我後，觀百獸之見我而敢不走乎？』虎以為然，故遂與之行。獸見之皆走。虎不知獸畏己而走也，以為畏狐也。今王之地方五千里，帶甲百萬，而專屬之昭奚恤；故北方之畏奚恤也，其實畏王之甲兵也，猶百獸之畏虎也。」<br>■《春秋後語》（據《太平御覽．卷九○九．獸部二一．狐》引）<br>楚宣王以昭奚恤為相，諸侯畏之。王問群臣曰：「吾聞北方畏昭奚恤，亦誠何如？」江乙對曰：「虎求百獸而食之，得狐。狐曰：『子無噉我，天帝令我長百獸，子若食我，是<img src=/cydic/dicword/c14391.jpg border=0 alt=* class=fontimg valign=center>天帝之命。子以我為不信，我為子先行，隨我後，觀百獸見我能無走乎？』虎以為然，隨狐而行。百獸見之皆走。虎不知獸之畏己，反以為畏狐也。今王地方五千里，帶甲百萬，而任之於昭奚恤。然北方非畏奚恤，其實畏王之甲兵。故人臣見畏者，君威也，君不用，則威亡矣。」<br>■漢．劉向《新序．卷二．雜事》<br>楚王問群臣曰：「吾聞北方畏昭奚恤，亦誠何如？」江乙答曰：「虎求百獸食之，得一狐，狐曰：『子毋敢食我也，天帝令我長百獸，今子食我，是逆帝命也。以我為不信，吾為子先行，子隨我後，觀百獸見我，無不走。』虎以為然，隨而行。獸見之，皆走。虎不知獸畏己而走也，以為畏狐也。今王地方五千里，帶甲百萬，而專任之於昭奚恤也，北方非畏昭奚恤也，其實畏王之甲兵也，猶百獸之畏虎。故人臣而見畏者，是見君之威也，君不用，則威亡矣。」<br></td></tr>
<tr><th class="std1"><b><font class="fltypefont">附錄</font>&nbsp;</b></th><td class="std2">典源參考資料</td></tr>
</td></tr></table></div> <!-- flayoutclass_first --><div class="flayoutclass_second"></div> <!-- flayoutclass_second --></div> <!-- flayoutclass --></td></tr></table>
